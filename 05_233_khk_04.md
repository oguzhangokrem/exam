# **KAMU İKTİSADİ TEŞEBBÜSLERİ HAKKINDA KANUN HÜKMÜNDE KARARNAME[^1][^2]**

```
Kanun Hükmünde Kararnamenin Tarihi : 8/6/1984  No : 233
Yetki Kanununun Tarihi             : 17/6/1982 No : 2680
Yayımlandığı Resmi Gazete Tarihi   : 18/6/1984 No : 18435 (Mükerrer)
V. Tertip Düsturun Cildi           : 23        Sh.: 754
```

## **BİRİNCİ KISIM**
## **Genel Hükümler**

### **Kapsam ve Amaç**
#### **Madde 1 -**
1. Bu Kanun Hükmünde Kararname, iktisadi devlet teşekkülleri ile kamu iktisadi kuruluşlarını ve bunların müesseselerini, bağlı ortaklıklarını ve iştiraklerini kapsar.
2. Bu Kanun Hükmünde Kararnamenin Amacı;
	- a) İktisadi devlet teşekkülleri ile kamu iktisadi kuruluşlarının ve bunların müesseselerinin, bağlı ortaklıklarının kurulmasını, iştiraklerinin teşkilini, özerk bir tarzda ve ekonominin kurallarına uygun olarak yönetilmelerini,
	- b) İktisadi devlet teşekküllerinin ekonomik gereklere uygun olarak verimlilik ve karlılık ilkeleri doğrultusunda kendi aralarında ve milli ekonomi ile uyum içinde çalışarak sermaye birikimine yardım etmelerini ve bu suretle daha fazla yatırım kaynağı yaratmalarını,
	- c) Kamu iktisadi kuruluşlarının kendilerine verilen görev ve kamu hizmetlerini ekonomik ve sosyal gereklere uygun olarak verimlilik ilkesi doğrultusunda yürütmelerini,
	- d) İktisadi devlet teşekküllerinde ve kamu iktisadi kuruluşlarında ve bunların müesseseleri ile bağlı ortaklıklarında [17/4/1984 tarih ve 2983 sayılı Tasarrufların Teşviki ve Kamu Yatırımlarının Hızlandırılması Hakkında Kanun](https://www.mevzuat.gov.tr/mevzuat?MevzuatNo=2983&MevzuatTur=1&MevzuatTertip=5)'un uygulanması ile ilgili işbirliği ve koordinasyon esaslarını,
	- e) İktisadi devlet teşekküllerinin, kamu iktisadi kuruluşlarının ve bunların müesseseleri ile bağlı ortaklıklarının amaçlarına ulaşabilmelerini sağlamak için denetlenmelerini,
Düzenlemektir.

### **Tanımlar ve kısaltmalar:**
#### **Madde 2 -**
Bu KHK de geçen deyimler ve kısaltmalar aşağıda tanımlanmıştır.
1. Kamu iktisadi teşebbüsü "Teşebbüs"; iktisadi devlet teşekkülü ile kamu iktisadi kuruluşunun ortak adıdır.
2. İktisadi devlet teşekkülü "Teşekkül"; sermayesinin tamamı devlete ait, iktisadi alanda ticari esaslara göre faaliyet göstermek üzere kurulan, kamu iktisadi teşebbüsüdür.
3. **(Değişik: 24/11/1994 - 4046/34 md.)** Kamu iktisadi kuruluşu "Kuruluş"; sermayesinin tamamı Devlete ait olup tekel niteliğindeki mal ve hizmetleri kamu yararı gözeterek üretmek ve pazarlamak üzere kurulan ve gördüğü bu kamu hizmeti dolayısıyla ürettiği mal ve hizmetler imtiyaz sayılan kamu iktisadi teşebbüsüdür.
4. Müessese; sermayesinin tamamı bir iktisadi devlet teşekkülüne veya kamu iktisadi kuruluşuna ait olup, ona bağlı işletme veya işletmeler topluluğudur.
5. Bağlı ortaklık; sermayesinin yüzde ellisinden fazlası iktisadi devlet teşekkülüne veya kamu iktisadi kuruluşuna ait olan işletme veya işletmeler topluluğundan oluşan anonim şirketlerdir.
6. İştirak; iktisadi devlet teşekküllerinin veya kamu iktisadi kuruluşlarının veya bağlı ortaklıklarının, sermayelerinin en az yüzde onbeşine, en çok yüzde ellisine sahip bulundukları anonim şirketlerdir.
7. İşletme; müesseselerin ve bağlı ortaklıkların mal ve hizmet üreten fabrika ve diğer birimleridir.
8. Koordinasyon Kurulu; Ekonomik İşler Yüksek Koordinasyon Kurulu'dur.
9. Kamu Ortaklığı Kurulu; 2983 sayılı Tasarrufların Teşviki ve Kamu Yatırımlarının Hızlandırılması Hakkında Kanun'da belirtilen Toplu Konut ve Kamu Ortaklığı Kurulu'dur.

## **İKİNCİ KISIM**
## **Teşebbüs, Müessese, Bağlı Ortaklık ve İştirakler**

### **BİRİNCİ BÖLÜM**
### **Teşebbüsler**

#### **Teşebbüslerin kurulması:**

##### **Madde 3 -**
1. Teşebbüsler Cumhurbaşkanınca kurulur.[^3]
2. Yeni bir teşebbüsün kurulmasında ve mevcut bir müessese veya bağlı ortaklığın teşebbüs haline getirilmesinde, ekonomik ihtiyaçlar gözetilir.
3. **(Değişik: 2/7/2018 – KHK/703/133 md.) (İptal: [Anayasa Mahkemesinin 7/12/2023 Tarihli ve E: 2018/117, K: 2023/212 Sayılı Kararı](https://normkararlarbilgibankasi.anayasa.gov.tr/ND/2023/212?EsasNo=2018%2F117&KararNo=2023%2F212) ile.)**
4. Teşebbüsün merkezi, Koordinasyon Kurulunca tesbit edilir ve değiştirilebilir.

#### **Teşebbüslerin nitelikleri:**
##### **Madde 5 -**
1. Teşebbüsler tüzelkişiliğe sahiptir.
2. Teşebbüsler, bu Kanun Hükmünde Kararname ile saklı tutulan hususlar dışında özel hukuk hükümlerine tabidir.
3. Teşebbüsler, Genel Muhasebe Kanunu ile [Devlet İhale Kanunu](https://www.mevzuat.gov.tr/mevzuat?MevzuatNo=2886&MevzuatTur=1&MevzuatTertip=5) hükümlerine ve Sayıştay'ın denetimine tabi değildir.[^4]
4. Teşebbüslerin sorumlulukları sermayeleri ile sınırlıdır. Teşebbüslerin sermayesi, ilgili bakanlığın talebi üzerine Koordinasyon Kurulunca tesbit edilir.

#### **Teşebbüslerin organları:**
##### **Madde 5 -**
1. Teşebbüs organları, yönetim kurulu ve genel müdürlüktür.
2. Yönetim Kurulu, teşebbüsün en yüksek seviyede yetkili ve sorumlu karar organıdır.
3. Genel Müdürlük, teşebbüsün yetkili ve sorumlu yürütme organıdır.

#### **Teşebbüs Yönetim Kurulu'nun teşkili:**
##### **Madde 6 -**
1. Yönetim kurulu bir başkan ve beş üyeden oluşur.
2. **(Değişik: 2/7/2018 – KHK/703/133 md.)** Genel müdür yönetim kurulunun da başkanıdır.
3. **(Mülga: 2/7/2018 - KHK/703/133 md.)**
4. Genel müdürün bulunmadığı hallerde, genel müdürün yönetim kurulu üyeleri arasından görevlendireceği genel müdür vekili yönetim kuruluna başkanlık yapar.

#### **Teşebbüs Yönetim Kurulu Üyelerinin nitelik ve şartları:**
##### **Madde 7 -**
1. **(Mülga: 2/7/2018 - KHK/703/133 md.)**
2. Teşebbüs yönetim kurulu başkan ve üyeleri; başka bir teşebbüste yönetim kurulu üyesi olamaz ve rakip kuruluşlar ile menfaat ilişkisi içinde bulunamazlar.
3. Birinci fıkradaki niteliklere sahip bulunan kamu görevlileri teşebbüs yönetim kurulu üyeliklerine atanabilirler. Esas görevleri devam etmek üzere atanan yönetim kurulu üyeleri, başka bir teşebbüs, bağlı ortaklık ve denetim kurulu üyesi olarak görev alamazlar.

#### **Teşebbüs Yönetim Kurulu Üyelerinin görev süresi:**
##### **Madde 8 -**
1. Yönetim kurulu üyelerinin görev süresi üç yıldır. Görev süresi sona erenler tekrar atanabilirler. Atandıkları usule göre görevlerinden alınabilirler.
2. Süre dolmadan üyeliğin boşalması veya üyelik için aranan niteliklerin ve şartların kaybedilmesi halinde, kalan süreyi tamamlamak üzere atama yapılır.

#### **Teşebbüs Yönetim Kurulunun görev ve yetkileri:**
##### **Madde 9 -**
Yönetim Kurulu'nun görevleri ve yetkileri aşağıda gösterilmiştir.
1. İlgili mevzuat hükümleri, kalkınma planı ve üst politika metinleri çerçevesinde teşebbüsün gelişmesini sağlayacak kararları almak,[^5]
2. Teşebbüs, müessese ve bağlı ortaklıkların çalışmalarının verimli ve karlı olarak yürütülmesi şartlarını oluşturacak esasları ve işletme politikalarını belirlemek,
3. Teşebbüs, müessese ve bağlı ortaklıklara ait yıllık program, bilanço ve netice hesapları ile yıllık ve uzun vadeli çalışma programlarına uygun olarak hazırlanan faaliyet raporlarını onaylayarak ilgili mercilere sunmak,
4. Müesseseler ve bağlı ortaklıklar arasında koordinasyonu sağlayacak kararları almak,
5. Yönetim Kurulunun onayı ile uygulanabilecek yönetim komitesi kararları hakkında, komite kararının teşebbüse ulaşmasını izleyen onbeş gün içinde karar almak,
6. Genel müdürün teklifi üzerine; (...)[^6], daire başkanları, müessese müdürleri veya benzer görevlere alınacak personeli atamak,
7. Genel müdürlük çalışmalarını izlemek,
8. Teşebbüslerin taşıt alım ve kullanımına ait Koordinasyon Kurulu'nca alınacak kararlarla ilgili uygulama esaslarını belirlemek,
9. Mevzuatla verilen diğer görevleri yapmak,
10. Yönetim Kurulları sınırlarını açıkça belirlemek şartiyle yetkilerinden bir kısmını genel müdüre devredebilirler. Ancak; yetki devri yönetim kurulunun sorumluluğunu kaldırmaz.

#### **Teşebbüs Yönetim Kurulunun toplantı ve karar yeter sayısı:**
##### **Madde 10 -**
Yönetim kurulu, genel müdürün daveti üzerine ayda iki defadan az olmamak üzere üye tamsayısının salt çoğunluğu ile toplanır ve kararlarını üye tamsayısının salt çoğunluğu ile alır. Oylarda eşitlik halinde başkanın bulunduğu taraf çoğunluğu sağlamış sayılır.

#### **Teşebbüs Genel Müdürlüğü:**
##### **Madde 11 -**
Genel müdürlük, genel müdür, Koordinasyon Kurulu Kararı ile belirlenecek sayıda genel müdür yardımcısı ve bağlı ait birimlerden teşekkül eder.

#### **Teşebbüs Genel Müdürü:**
##### **Madde 12 -**
**(Değişik; 12/5/1989 - KHK - 368/4 md; Mülga: 22/1/1990 - KHK 399/59 md.)**

#### **Teşebbüs Genel Müdürünün görev ve yetkileri:[^7]**
##### **Madde 13 -**
Genel müdürün görev ve yetkileri aşağıda gösterilmiştir:
1. Teşebbüsü; ilgili mevzuat hükümleri ile yönetim kurulu kararları doğrultusunda yönetmek,[^7]
2. Teşebbüsü, idare ve yargı mercilerinde ve üçüncü kişilere karşı temsil etmek ve temsil yetkisini gerektiğinde devretmek,
3. Genel müdür yardımcıları, daire başkanları, müessese müdürleri veya benzer görevlere alınacak personelin atanmalarını yönetim kuruluna teklif etmek,
4. **(Mülga: 15/3/1990 - KHK - 408/5 md.)**
5. Teşebbüs sermayesi ile diğer mali kaynakların, verimlilik ve karlılık ilkelerine uygun bir düzen içinde kullanılmasını sağlamak,
6. Mevzuatın verdiği diğer görevleri yapmak,[^7]
7. Genel Müdür, sınırlarını açıkça belirlemek şartıyla yetkilerinden bir kısmını astlarına devredebilir. Ancak; yetki devri Genel Müdürün sorumluluğunu kaldırmaz.

#### **Teşebbüs Genel Müdür Yardımcıları:**
##### **Madde 14 -**
**(Mülga: 22/1/1990 - KHK - 399/59 md.)**

### **İKİNCİ BÖLÜM**
### **Müesseseler**

#### **Müesseseler  ve kuruluşları:**
##### **Madde 15 -**
1. **(Değişik: 16/6/1988 - KHK - 331/2 md.)** Sermayesinin tamamı Devlete ait teşebbüsler, işletmelerini müessese halinde teşkilatlandırabilirler.
2. Bir müessese içinde toplanmasında yarar ve gerek görülmeyen işletmeler, Koordinasyon Kurulu kararı ile doğrudan kamu iktisadi kuruluşuna bağlı olarak faaliyetlerini sürdürebilirler.
3. Tekel niteliğindeki mallar, müesseseler veya işletmeler tarafından üretilir.
4. Müesseseler, teşebbüs genel müdürün teklifi ve yönetim kurulunun kararı ile kurulur.
5. **(Değişik: 12/4/1990- KHK - 420/10 md.)** Müesseseler, statülerinin ticaret sicillerine kayıt ve ilanı ile tüzel kişilik kazanır.
6. Müesseselerin statüsünde, müessesenin ticaret unvanı, çalışma alanı, idare merkezi, tahsis edilmiş sermayesi ve sorumluluğunun sermayesi ile sınırlı olduğu hususları yer alır.
7. Müesseseler, teşebbüs yönetim kurulunun görüşü alınarak ilgili bakanlığın teklifi üzerine Koordinasyon Kurulu kararı ile bağlı ortaklık veya iştirak haline getirilebilir.
8. İşletmelerin müessese; müesseselerin bağlı ortaklık haline getirilmesine ve benzeri hertürlü yapı değiştirmeye ait işlemler bütün vergi, resim ve harçlardan muaftır.

#### **Müesseselerin nitelikleri:**
## **Madde 16 -**
1. Müesseseler tüzelkişiliğe sahiptir.
2. Müesseseler, bu Kanun Hükmünde Kararname'de saklı tutulan hususlar dışında özel hukuk hükümlerine tabidir.
3. Müesseseler, Genel Muhasebe Kanunu ile Devlet İhale Kanunu hükümlerine ve Sayıştay'ın denetimine tabi değildir.
4. Müesseselerin sorumluluğu sermayeleri ile sınırlıdır.

#### **Müesseselerin organları**
##### **Madde 17 -**
1. Müessesenin organları, yönetim komitesi ve müessese müdürlüğüdür.
2. Yönetim Komitesi, müessesenin en yüksek seviyede karar organıdır.
3. Müessese müdürlüğü, müessesenin yetkili ve sorumlu yürütme organıdır.

#### **Müessese yönetim komitesinin teşkili:**
##### **Madde 18 -**
1. Yönetim komitesi bir başkan ve dört üyeden oluşur.
2. Yönetim komitesinin başkanı müessese müdürüdür.
3. Yönetim komitesinin üyeleri müessesenin üst seviyedeki yöneticileri arasından, teşebbüs genel müdürünün teklifi üzerine yönetim kurulunca atanır.
4. Müessese yönetim komitesi üyeliklerine atanacakların, teşebbüs yönetim kurulu üyelerinin nitelik ve şartlarına sahip olmaları gerekir.

#### **Yönetim komitesinin görev, yetki ve toplanması:**
##### **Madde 19 -**
1. Yönetim komitesi; teşebbüsçe tesbit edilen esaslara, işletme bütçesi ve programlara uygun olarak, verimlilik ve karlılık ilkeleri doğrultusunda müessesenin yönetimini sağlayacak kararları almakla görevli ve yetkilidir.
2. Yönetim komitesi, üye tamsayısının salt çoğunluğu ile toplanır ve kararlarını çoğunlukla alır. Oylarda eşitlik halinde başkanın bulunduğu taraf çoğunluğu sağlamış olur.
3. Yönetim komitesi, kararlarını karar gününü izleyen günden itibaren on gün içinde teşebbüse gönderir.

#### **Müessese Müdürü:**
##### **Madde 20 -**
1. Müessese müdürü, teşebbüs müdürünün teklifi üzerine yönetim kurulunca atanır.
2. Müessese müdürü olarak atanabilmek için, en az dört yıl kamu kurum ve kuruluşlarında olmak üzere toplam asgari sekiz yıl başarı ile çalışmış olmak ve genel müdürde aranan diğer niteliklere sahip bulunmak gerekir.

#### **Müessese Müdürünün görev ve yetkileri:[^8]**
##### **Madde 21 -**
1. Müessese Müdürü; müesseseyi, mevzuat hükümleri ile yönetim kurulu ve yönetim komitesi kararları doğrultusunda yönetir.[^8]
2. Müessese müdürü, idare ve yargı mercilerinde ve üçüncü kişilere karşı müesseseyi temsil eder. Temsil yetkisini gerektiğinde devredebilir.

### **ÜÇÜNCÜ BÖLÜM**
### **Bağlı Ortaklıklar**
#### **Bağlı ortaklıkların kuruluşu:[^8]**
##### **Madde 22 -**
1. Bağlı ortaklıklar;
	- a) Bir müessesenin bağlı ortaklık haline getirilmesi,
	- b) Teşebbüsün iştiraklerdeki hissesinin % 50 nin üstüne çıkması,
	- c) Teşebbüsün sermayesinde % 50'den fazla hisseye sahip olduğu yeni bir şirket kurulması,
Şeklinde oluşur.
2. Mevcut müesseselerin veya işletmelerin bağlı ortaklık haline getirilmesi ile, yeni bağlı ortakların kurulması Cumhurbaşkanınca yapılır.[^8]

#### **Bağlı ortaklıklara uygulanacak hükümler:**
##### **Madde 23 -**
1. Sermayelerinin en az % 91'i kamu iktisadi kuruluşlarına ait olan bağlı ortaklıkların genel kurulu ve denetçileri bulunmaz.
2. Bağlı ortaklıklar, bu Kanun Hükmünde Kararname'de saklı tutulan hususlar dışında özel hukuk hükümlerine tabidir.

#### **Bağlı ortaklıkların Yönetim Kurulu, Genel Müdürü ve atamalar:**
##### **Madde 24 -**
1. Bağlı ortaklıkların yönetim kurulu, genel müdür dahil beş üyeden oluşur.
2. 2. **(Mülga: 2/7/2018 - KHK/703/133 md.)**
3. **(Mülga birinci cümle: 2/7/2018 - KHK/703/133 md.)** Bağlı ortaklık genel müdürü aynı zamanda yönetim kurulu başkanıdır.
4. Yönetim kurulunun en çok iki üyesi, özel kesimi oluşturan ortaklıkların hisselerinin her % 20'si için yönetim kurulunda bir temsilci bulundurma hakkına sahip oldukları dikkate alınarak genel kurulca seçilir.
5. **(Değişik: 5/1/1988 - KHK - 308/1 md.)** Yönetim kurulunun genel müdür ile özel kesim temsilcilerinin dışında kalan ve teşebbüsü temsil edecek üyelerinden biri Hazine ve Dış Ticaret Müsteşarlığının bağlı olduğu bakan, diğerleri ilgili bakan tarafından atanır.
6. Genel Müdür Yardımcıları Teşebbüs yönetim kurulu tarafından atanır.

#### **Bağlı ortaklık denetçilerinin seçimi:**
##### **Madde 25 –** 
**(Mülga: 2/7/2018 - KHK/703/133 md.)**[^9]

#### **Bağlı ortaklık Yönetim Kurulunun ibrası:**
##### **Madde 26 -**
1. Bağlı ortaklıkların, bilanço ve kar - zarar cetvellerini hazırlamaları ve en geç Mart ayı sonuna kadar Yüksek Denetleme Kuruluna göndermeleri zorunludur.
2. Yüksek Denetleme Kurulunun, bağlı ortaklığa ilişkin raporunu hazırlaması ve en geç Mayıs ayı sonuna kadar bağlı ortaklık ve ilgili teşebbüse göndermesi gereklidir.
3. Bağlı ortaklık genel kurulu en geç Haziran ayının sonuna kadar toplanır ve Yüksek Denetleme Kurulunun raporunu da dikkate alarak, kararlarını verir.
4. Genel kurul kararlarına ilişkin tutanak üç işgünü içinde Yüksek Denetleme Kuruluna gönderilir. Yüksek Denetleme Kurulu, bağlı ortaklık genel kurulunca alınan kararı, ilgili teşebbüs hakkında düzenleyeceği raporda değerlendirir.

### **DÖRDÜNCÜ BÖLÜM**
### **İştirakler**
#### **İştiraklerin teşkili ve nitelikleri:**
##### **Madde 27 -**
1. Teşebbüs veya bağlı ortaklığın bir anonim şirkete iştiraki, ilgili teşebbüsün önerisi üzerine Koordinasyon kararı ile yapılır.
2. Bir anonim şirkete iştirak için teşebbüsün veya bağlı ortaklığın şirket sermayesine katılma payının en az % 15 olması gerekir. Bu oran ortaklığın sermaye artırması halinde de % 15'den aşağı düşürülemez.
3. Aynı iştirake birden fazla teşebbüs veya bağlı ortaklık katılamaz.
4. Teşebbüs iştiraklerine ait hisse senetlerinin mülkiyeti teşebbüse, bağlı ortaklık iştiraklerine ait hisse senetlerinin mülkiyeti ise bağlı ortaklığa aittir.
5. İştiraklerin teşkilinde, [2983 sayılı Tasarrufların Teşviki ve Kamu Yatırımlarının Hızlandırılması Hakkındaki Kanun](https://www.mevzuat.gov.tr/mevzuat?MevzuatNo=2983&MevzuatTur=1&MevzuatTertip=5) hükümleri saklıdır.

#### **İştiraklerin yönetimi:**
#### **Madde 28 -**
1. Teşebbüs ve bağlı ortaklıklara ait iştiraklerin yönetim kurullarında, teşebbüs ve bağlı ortaklığı temsilen her % 15 hisse için en az bir üye bulundurulur.
2. Teşebbüs ve bağlı ortaklık temsilcileri, teşebbüsün veya bağlı ortaklığın kendi mensupları arasından ve imkan dahilinde iştirakin bulunduğu yere en yakın teşebbüs veya bağlı ortaklık birimi içinde veya dışardan teşebbüs veya bağlı ortaklığın yönetim kurulunun göstereceği adaylar arasından seçilirler.
3. Teşebbüs ve bağlı ortaklık temsilcileri, yönetim kurulu üyesi oldukları anonim şirketin faaliyetleri ve mali durumu hakkında, tüzükte belirtilen esaslara göre, teşebbüs veya bağlı ortaklığa bilgi vermekle yükümlüdürler.
4. Teşebbüs veya bağlı ortaklık, Türk Ticaret Kanunu gereğince ortakların haiz oldukları bütün haklara sahiptir. Bu haklar temsilcinin varlığı ileri sürülerek kayıtlanamaz.
5. Her teşebbüs ve bağlı ortaklığa ait iştiraklerin bilanço ve netice hesapları, teşebbüs ve bağlı ortaklıkların yıllık faaliyet raporlarına eklenir.

## **ÜÇÜNCÜ KISIM**
## **Mali Hükümler, Tasfiye ve Denetim**

### **BİRİNCİ BÖLÜM**
### **Teşebbüse ait Mali Hükümler**
#### **Teşebbüs plan, program ve bütçesi:**
##### **Madde 29 -**
1. Teşebbüsler, yatırım ve işletme faaliyetlerini plan, program ve bütçelere dayalı olarak yürütürler.
2. **(Değişik: 2/7/2018 – KHK/703/133 md.)** Teşebbüslere ait uzun vadeli veya yıllık genel yatırım ve finansman programlarının hazırlanmasında, finansman imkânları ve teşebbüslerin yatırım kapasiteleri göz önünde tutulur. Teşebbüslere ait uzun vadeli yatırım ve finansman programları, ilgili bakanlığın incelemesinden geçtikten sonra Hazine ve Maliye Bakanlığına gönderilir. Yıllık genel yatırım ve finansman programı Hazine ve Maliye Bakanlığı tarafından hazırlanır. Hazırlanan yıllık genel yatırım ve finansman programı, takvim yılı başından en az yetmişbeş gün önce Cumhurbaşkanınca karara bağlanır.
3. **(Mülga: 2/7/2018 - KHK/703/133 md.)**
4. Teşebbüslerin işletme bütçeleri, her hesap dönemi için, yıllık genel yatırım ve finansman programındaki hedefler esas alınarak hazırlanır ve yönetim kurulunca onaylanır. **(Mülga ikinci cümle: 2/7/2018 - KHK/703/133 md.)**
5. Teşebbüslerin yatırım ve finansman programlarında değişiklik yapılması halinde, bu değişikliğe uygun olarak işletme bütçelerinde de gerekli düzeltmeler yapılır.
6. **(Mülga: 2/7/2018 - KHK/703/133 md.)**

#### **Teşebbüs yatırım projelerinin hazırlanması:**
##### **Madde 30 -**
1. Teşebbüsler, kalkınma planına göre kendileri tarafından yapılması gereken yatırımlara ait mali, ekonomik ve teknik çalışmaları zamanında yaparak projelerini hazırlamakla yükümlüdürler.
2. Yatırım projelerinin hazırlanmasında aşağıdaki hususlara uyulur:
	- a) **(Mülga: 2/7/2018 - KHK/703/133 md.)**
	- b) Hazırlanan projeler, takvim yılı başından yedi ay önce ilgili bakanlığa ve Devlet Planlama Teşkilatı'na gönderilir.
	- c) İlgili bakanlık, projeler, üzerinde gerekli incelemeleri yaparak, bunları yıllık genel yatırım ve finansman programına dahil edilmek üzere aynı yılın Haziran ayı sonuna kadar Devlet Planlama Teşkilatı'na ve Hazine ve Dış Ticaret Müsteşarlığı'nın bağlı olduğu bakanlığa gönderir.
3. Projesi hazır olmayan yatırıma başlanamaz.
4. Cumhurbaşkanınca teşebbüslere kendi imkanlarıyla karşılayamayacakları yatırım görevi verildiği takdirde, bu görevlere ilişkin ve özkaynaklardan karşılanması gereken kısım, Devlet Bütçesi'nden sermaye olarak yılı içinde karşılanır.[^10]

#### **Teşebbüs küçük tamamlama, idame ve yenileme yatırımları:**
##### **Madde 31 -**
1. Küçük tamamlama yatırımları, teşebbüslerin kendi kaynaklarından finanse edilmek ve proje maliyeti, yıllık yatırım ve finansman programlarında belirlenen sınırı aşmamak kaydı ile, yönetim kurulunun teklifi ve ilgili bakanlığın onayıyla yapılır.
2. İdame ve yenileme yatırımları, yönetim kurulunun kararı ile yapılır ve durum, gerekçesiyle birlikte kararı izleyen onbeş gün içinde ilgili bakanlığa, Devlet Planlama Teşkilatı'na ve Başbakanlık Yüksek Denetleme Kurulu'na bildirilir.

#### **Teşebbüslerin yatırım ve finansman programları:**
##### **Madde 32 -**
**(Mülga: 2/7/2018 - KHK/703/133 md.)**
#### **Teşebbüslerin muhasebe sistemleri:**
##### **Madde 33 -**
1. Teşebbüslerin, müesseselerin ve bağlı ortaklıkların muhasebeleri, bunların mali durumları, işletme faaliyetleri, maliyet ve yatırımları hakkında düzenli bilgi alınabilecek şekilde tutulur.
2. Bankalar ve sigorta şirketleri dışındaki teşebbüs, müessese ve bağlı ortaklıklarda "İktisadi Devlet Teşekkülleri Tekdüzen Muhasebe Sistemi" uygulanır. Bu sistemin belirlediği esaslar dışında özel hukuk hükümlerine bağlı kalınır.
3. Teşebbüslerin hesap dönemi takvim yılıdır.

#### **Teşebbüslerin bilançoları, netice hesapları ve faaliyet raporları:**
##### **Madde 34 -**
1. Bilançolar ve netice hesapları, İktisadi Devlet Teşekkülleri Tekdüzen Muhasebe Sistemine göre belirlenen tiplere uygun olarak, ait oldukları yılı izleyen üçüncü ayın sonuna kadar hazırlanır ve faaliyet raporlarıyla birlikte Başbakanlık Yüksek Denetleme Kuruluna gönderilir.
2. Faaliyet raporları, yıllık ve uzun vadeli çalışma programlarına uygun olarak düzenlenir. Bu raporlar, dönem çalışma sonuçlarının program ve bütçelerle mukayesesini, bütçe ve programlarda öngörüldüğü halde gerçekleştirilmeyen işlerin sebeplerini ve bunlara ilişkin iktisadi ve mali analizleri kapsar.
3. Bilanço ve netice hesapları, teşebbüslerin Türkiye Büyük Millet Meclisince denetlenmesi ve onaylanmasından sonra, Resmi Gazete'de yayımlanır.

#### **Teşebbüslerin uygulayacakları fiyatlar ve görev zararı uygulaması:[^11][^12]**
##### **Madde 35 -**
**(Değişik: 3/4/2013 - 6456/57 md.)**

1. Teşebbüs, müessese ve bağlı ortaklıklar, işletmelerinde (…)[^12] mal ve hizmet fiyatlarını tespitte serbesttirler.
2. Cumhurbaşkanı; teşebbüs, müessese ve bağlı ortaklıkları faaliyet alanlarıyla ilgili olarak görevlendirebilir veya (…)[^12] mal ve hizmetlerin fiyatlarını tespit edebilir.[^12]
3. İkinci fıkra çerçevesinde Cumhurbaşkanınca teşebbüs, müessese ve bağlı ortaklıkların (…)[^12] mal ve hizmetlerin fiyatlarının satış fiyatının altında tespit edilmesi veya teşebbüs, müessese ve bağlı ortaklıklara faaliyet alanları ile ilgili olarak görev verilmesi hâlinde söz konusu görevler ile ilgili bu kuruluşlara ödenecek görevlendirme bedeli Hazine Müsteşarlığı bütçesine konulacak ödenekle karşılanır.[^12]
4. Görevlendirme bedeline ilişkin hususlar ve bu bedelin hesaplanma yöntemi Cumhurbaşkanı kararında açıkça belirtilir.[^12]
5. Her bir görevlendirme uygulamasına ilişkin usul ve esaslar Hazine Müsteşarlığınca ilgili Bakanlığın görüşü alınarak belirlenir.
6. Görevlendirme bedeli Hazine Müsteşarlığınca teşebbüs muhasebe kayıtları esas alınarak yapılacak inceleme sonucunda tespit edilir. Hazine Müsteşarlığının talebi üzerine, ilgili bakanlık ve/veya diğer kamu kuruluşlarının denetim personeli incelemede görevlendirilebilir. Talep edilmesi hâlinde incelemeyle ilgili her türlü bilgi ve belgenin bir örneğinin teşebbüsçe denetim personeline sunulması ve gereken kolaylığın sağlanması zorunludur.[^12]
7. Bu madde uyarınca; teşebbüs, müessese ve bağlı ortaklıkların muhasebe kayıtlarına göre gerçekleşen görevlendirme bedeli; teşebbüs, müessese ve bağlı ortaklıklar tarafından yapılacak ödeme talebine istinaden, Hazine Müsteşarlığı bütçesinde yer alan ilgili harcama tertiplerinden gider kaydedilerek ödenir. Bu ödemeler, [10/12/2003 tarihli ve 5018 sayılı Kamu Malî Yönetimi ve Kontrol Kanunu](https://www.mevzuat.gov.tr/mevzuat?MevzuatNo=5018&MevzuatTur=1&MevzuatTertip=5)nun 35 inci maddesi hükümlerine tabi değildir.[^12]
8. Altıncı fıkra kapsamında yapılan inceleme sonucunda hesaplanan görevlendirme bedeli ile Hazine Müsteşarlığı bütçesinden yapılmış bulunan ödemeler arasında fark bulunduğunun tespit edilmesi hâlinde taraflar yükümlülüklerini faizsiz olarak yerine getirir. Ancak, ilgili teşebbüs, müessese veya bağlı ortaklık tarafından yapılan talebin sahte veya muhteviyatı itibarıyla yanıltıcı belge ve işlemlere ilişkin tutarları da içerdiğinin tespiti hâlinde, bu belge ve işlemlere ilişkin olup Hazine Müsteşarlığı tarafından teşebbüse ödenmiş bulunan tutar, söz konusu ödemenin yapıldığı tarihten itibaren 21/7/1953 tarihli ve 6183 sayılı Amme Alacaklarının Tahsil Usulü Hakkında Kanun çerçevesinde gecikme zammı oranında faiz uygulanarak tahsil edilir.[^12]

### **İKİNCİ BÖLÜM**
### **Teşekküllere Ait Mali Hükümler**
#### **Teşekküllerde kar dağıtımı:**
##### **Madde 36 -**
1. Teşekküller ve müesseseler yıllık karlarının % 20'sini nominal sermayelerinin tamamına ulaşıncaya kadar birinci tertip yedek akçe olarak ayırırlar. Bankalar Kanununa tabi iktisadi devlet teşekkülleri, Bankalar Kanununda öngörülen yedek akçeleri de ayrıca ayırırlar.
2. Teşekküller ve müesseseler birinci fıkrada belirtilen olağan yedek akçeler ile vergi ve diğer kanuni yükümlülükler ayrıldıktan sonra kalan karın % 20'sini nominal sermayenin tamamına ulaşıncaya kadar ikinci tertip olağan yedek akçe olarak ayırırlar. Nominal sermayenin tamamına ulaştıktan sonra % 10 oranında yedek akçe ayrılmasına devam olunur.
3. Teşekkül ve müesseselerde kardan varsa geçmiş yıl zararları mahsup edilir.
4. **(Değişik: 17/9/2004-5234/23 md.)** Yukarıdaki indirimler yapıldıktan sonra kalan kâr, müesseselerde teşekküle, teşekküllerde ise Hazineye devredilir.
5. Bağlı ortaklıklarda olağan yedek akçeler, vergiler ve kanuni yükümlülükler indirildikten sonra kalan karın en az % 50'si sermaye payları oranında ortaklara dağıtılır.
6. **(Ek: 17/9/2004-5234/23 md.; Değişik: 3/4/2013 - 6456/58 md.)** Maliye Bakanı, bu Kanun Hükmünde Kararnameye tabi teşebbüslerin kârlarından Hazineye tekabül eden tutarları bu Kanun Hükmünde Kararnamede belirtilen kısıtlamalara tabi olmaksızın, Hazine Müsteşarlığının bağlı olduğu Bakanın teklifi üzerine genel bütçeye gelir kaydettirmeye yetkilidir.
7. **(Ek: 13/6/2012-6327/68 md.; Değişik: 3/4/2013 - 6456/58 md.)** Bu Kanun Hükmünde Kararnameye tabi kamu iktisadi teşebbüsleri ile Hazinenin pay sahibi olduğu diğer işletme, şirket ve bankaların Hazineye tekabül eden temettü tutarları ile diğer öz kaynaklarının tamamı veya bir kısmı, ilgili teşebbüs, işletme, şirket ve bankanın ödenmemiş sermayesine ve/veya görevlendirme alacaklarına mahsup edilebilir. Söz konusu mahsup işlemlerine Hazine Müsteşarlığının bağlı olduğu Bakan; mahsup işlemlerini Hazine Müsteşarlığının teklifi üzerine bütçenin gelir ve gider hesaplarıyla ilişkilendirilmeksizin mahiyetlerine göre ilgili Devlet hesaplarına kaydettirmeye Maliye Bakanı yetkilidir.[^13][^14]
8. **(Ek: 17/9/2004-5234/23 md.)** Kamu ortaklıkları ve iştiraklerinin yeniden düzenlenmesine ilişkin tedbirleri uygulamak, sermaye artırımlarına katılmak, kamu iktisadi teşebbüslerinin yatırım ve finansman programlarının gereklerini yerine getirmek ve bu Kanun Hükmünde Kararname hükümlerini uygulamak amacıyla;
	- a) Hazinece her türlü sermaye artırımlarına katılınması ve sermaye paylarının satın alınmasına,
	- b) Hazinenin ve kamu iktisadi teşebbüslerinin sermaye paylarını diğer kamu iktisadi teşebbüslerine, Özelleştirme İdaresine veya katma bütçeli idarelere devretmeye veya onlar tarafından devir alınmasını sağlamaya,
	- c) Kamu iktisadi teşebbüsleri ve bağlı ortaklıklarının Hazineye veya çeşitli fonlara olan borçlarını yıllık yatırım ve finansman programlarına uygun olarak Hazineden olan alacaklarına veya ödenmemiş sermayelerine mahsup etmeye veya teşebbüslerin borçlarının ödenme zamanı ve şartlarını belirlemeye,
Hazine Müsteşarlığının bağlı olduğu Bakan; bu işlemlerin gerektirdiği tutarları, anılan Müsteşarlığın teklifi üzerine bütçede açılacak özel tertiplere gelir ve ödenek kaydetmeye Maliye Bakanı yetkilidir.[^13]
9. **(Ek: 17/9/2004-5234/23 md.)** Kamu iktisadi teşebbüsleri ve bağlı ortaklıklarının bir önceki yıl sonu itibarıyla Hazineye (28.3.2002 tarihli ve 4749 sayılı Kanun kapsamındaki Hazine alacakları hariç) ve fonlara olan borçları ile geçmiş yıllar bütçe kanunlarının "Kurumların Hasılatından Pay" başlıklı maddeleri uyarınca doğan ve Maliye Bakanlığı Merkez Saymanlığına ödenmesi gereken vadesi geçmiş borçlarını, Hazineden ve fonlardan olan alacaklarına veya ödenmemiş sermayelerine mahsup etmeye Hazine Müsteşarlığının bağlı olduğu Bakan; bu işlemleri anılan Müsteşarlığın teklifi üzerine, gelir ve gider hesapları ile ilişkilendirilmeksizin mahiyetlerine göre ilgili Devlet hesaplarına kaydettirmeye Maliye Bakanı yetkilidir.
10. **(Ek: 13/2/2011-6111/94 md.)** 28/7/1981 tarihli ve 2499 sayılı Sermaye Piyasası Kanunu ve bu Kanuna istinaden çıkarılan ikincil mevzuat uyarınca Merkezi Kayıt Kuruluşu nezdinde kayden izlenmesi gereken Hazine Müsteşarlığına ait hisseler ile ilgili işlemler; Merkezi Kayıt Kuruluşunca ve/veya aracı kuruluşlarca tahsil edilen her türlü ücret, komisyon, vergi, resim ve harçtan istisnadır.

### **ÜÇÜNCÜ BÖLÜM**
### **Kuruluşlara Ait Mali Hükümler**
#### **Kamu iktisadi kuruluşlarına ait mali hükümler:**
##### **Madde 37 -**
1. Kuruluşlara ait uzun vadeli veya yıllık genel yatırım ve finansman programlarının hazırlanmasında; kuruluşların finansman imkanları ve yatırım kapasiteleri yanında ülke ihtiyaçları, plan, program, hedef ve tercihleri gözönüne alınır.
2. Kuruluşlara ait fiyat ve tarifelere sosyal faydayı artırmak amacı ile Koordinasyon Kurulunca müdahale edilebilir.
3. Devlet tekelinde olan malların fiyatlarının tespiti kendi kanunlarındaki hükümlere tabidir.
4. Kuruluşlar, karlarından % 10 yedek akçe ayırırlar. Bağlı ortaklıklardaki kar dağıtımı, iktisadi devlet teşekküllerine ait bağlı ortaklıklara ilişkin hükümlere tabidir.
5. Yatırım ve işletme finansman açıkları Hazinece karşılanır. Finansman fazlası Hazineye devredilir.
6. Kuruluşlara, yukarıdaki fıkralar dışında, teşebbüslere ait mali hükümler, tasfiye ve denetim hükümleri uygulanır.

#### **Teşebbüslerin temettü ödemeleri**
##### **Madde 37/A -**
**(Ek: 13/6/2012-6327/69 md.)**
Bu Kanun Hükmünde Kararnamenin 36 ncı ve 37 nci maddelerinde yer alan hükümler çerçevesinde Hazineye devredilmesi gereken temettü tutarları ve bu tutarlara ilişkin ödeme tarihlerini içerecek ödeme planı Hazine Müsteşarlığının bağlı olduğu Bakan tarafından belirlenir ve Hazine Müsteşarlığınca ilgili teşebbüse gönderilir. Zamanında ödenmeyen temettü tutarları, 6183 sayılı Amme Alacaklarının Tahsil Usulü Hakkında Kanun gereğince gecikme zammı uygulanarak tahsil edilir. Ancak, Hazine Müsteşarlığının bağlı olduğu Bakan tarafından verilmiş ek süreler için gecikme zammı uygulanmaz.

### **DÖRDÜNCÜ BÖLÜM**
### **Tasfiye**
#### **Teşebbüsler, müesseseler, bağlı ortaklıklar, işletmeler ve işletme birimlerinin ve iştiraklerin tasfiyesi veya satılması:**
##### **Madde 38 -**
Bu Kanun Hükmünde Kararname kapsamındaki teşebbüs, müessese, bağlı ortaklık, işletme, işletme birimlerinin ve iştiraklerinin tasfiye, devir, satış ve işletme haklarının verilme kararı Koordinasyon Kurulu tarafından alınır.
Tasfiye, devir, satış veya işletme hakkının verilmesi, 2983 sayılı Tasarrufların Teşviki ve Kamu Yatırımlarının Hızlandırılması Hakkındaki Kanun'un öngördüğü esaslara göre Kamu Ortaklığı Kurulu tarafından yürütülür.
Kamu Ortaklığı Kurulu bu işlemleri kolaylaştırıcı her türlü tedbiri alabilir, bu işlemlerden elde edilecek hasılanın fona yatırılması ve hesapların düzenlenmesine ait esaslar bir yönetmelikle tesbit edilir.
Tasfiye, devir, satış ve işletme haklarından elde edilerek fona aktarılan hasılaya karşılık, tasfiye, devir, satış veya işletme hakkının verilmesi işlemine tabi değerlerin teşebbüs hesaplarında kayıtlı değeri, teşebbüsün veya bağlı ortaklığın sermayesinden tenzil edilir.
Gerçek ve tüzel kişilerin Türk Ticaret Kanunundan doğan ortaklık hakları saklıdır.

### **BEŞİNCİ BÖLÜM**
### **Denetleme**
#### **Mali, idari ve teknik denetim, denetleme raporları:**
##### **Madde 39 -**
Teşebbüsler, müesseseler ve bağlı ortaklıklar, Başbakanlık Yüksek Denetleme Kurulu'nun mali, idari ve teknik yönden sürekli denetimine tabidir.
Başbakanlık Yüksek Denetleme Kurulu; teşebbüslerin, müesseselerin ve bağlı ortaklıkların bir yıla ait hesap ve işlemleri üzerindeki incelemelerini en geç ertesi yılın Ekim ayı sonuna kadar tamamlar. Kurulca düzenlenen raporlar ilgili mercilere verilir.

#### **İlgili Bakanlığın gözetim ve denetimi:**
##### **Madde 40 -**
1. İlgili bakanlık; teşebbüs, müessese ve bağlı ortaklık faaliyetlerinin ilgili mevzuat hükümlerine uygun olarak yürütülmesini gözetmekle görevlidir.[^15]
2. Birinci fıkrada belirtilen amaçla ilgili bakanlık, gerekli hallerde teşebbüslerin hesaplarını ve işlemlerini teftiş ve tahkike tabi tutmaya ve bunların iktisadi ve mali durumlarını tespit ettirmeye yetkilidir. Bu yetki, kuruluşların görev ve yetkilerini daraltmayacak, normal faaliyetlerini aksatmayacak şekilde kullanılır.

## **DÖRDÜNCÜ KISIM**
## **Personele İlişkin Hükümler**

### **Temel İlkeler**

#### **Madde 41 – (Değişik: 5/1/1988 - KHK - 308/2 md.; Mülga: 22/1/1990 - KHK - 399/59 md.)**

### **İstihdam Şekilleri**

#### **Madde 42 – (Değişik: 5/1/1988 - KHK - 308/3 md.; Mülga: 22/1/1990 - KHK - 399/59 md.)**

### **Personel İhtiyacı**

#### **Madde 43 – (Değişik: 5/1/1988 - KHK - 308/4 md.; İptal: Anayasa Mahkemesinin 22/12/1988 tarih ve E. 1988/5, K. 1988/55 sayılı Kararıyla.)**

### **İşe Alma**

#### **Madde 44 – (Değişik: 5/1/1988 - KHK - 308/5 md.; İptal: Anayasa Mahkemesinin 22/12/1988 tarih ve E. 1988/5, K. 1988/55 sayılı Kararıyla.)**

### **Sözleşme Ücreti ve Diğer Haklar**

#### **Madde 45 – (Değişik: 5/1/1988 - KHK - 308/6 md; Mülga: 22/1/1990 - KHK - 399/59 md.)**

### **Prim ve Ödül**

#### **Madde 46 – (Değişik: 5/1/1988 - KHK - 308/7 md.; İptal: Anayasa Mahkemesinin 22/12/1988 tarih ve E. 1988/5, K. 1988/55 sayılı Kararıyla.)**

### **Teşebbüs Personelinin Yükümlülük ve Sorumlulukları**

#### **Madde 47 – (Değişik: 5/1/1988 - KHK - 308/8 md.; Mülga: 22/1/1990- KHK - 399/59 md.)**

### **Yurt Dışında Görevlendirme**

#### **Madde 48 – (Değişik: 5/1/1988 - KHK - 308/9 md.; Mülga: 22/1/1990 - KHK - 399/59 md.)**

### **Başka İş ve Hizmet Yasağı**

#### **Madde 49 – (Değişik: 5/1/1988 - KHK - 308/10 md.; Mülga: 22/1/1990 - KHK - 399/59 md.)**

### **Yönetim ve Danışma Kurulu Başkan ve Üyesi, Denetçi ve Tasfiye Kurulu Üyelerinin Ücret ve Hakları**

#### **Madde 50 – (Değişik: 5/1/1988 - KHK - 308/11 md.; Mülga: 22/1/1990 - KHK - 399/59 md.)**

### **Siyasi Faaliyet Yasağı**

#### **Madde 51 – (Değişik: 5/1/1988 - KHK - 308/12 md.; İptal: Anayasa Mahkemesinin 22/12/1988 tarih ve E.1988/5, K. 1988/55 sayılı Kararıyla.)**

### **Vekalet Ücreti**

#### **Madde 52 – (Değişik: 5/1/1988 - KHK - 308/13 md.; Mülga: 22/1/1990 - KHK - 399/59 md.)**

### **Yüksek Planlama Kurulunun Yetkisi**

#### **Madde 53 – (Değişik: 5/1/1988 - KHK - 308/14 md.; İptal: Anayasa Mahkemesinin 22/12/1988 tarih ve E.1988/5, K.1988/55 sayılı Kararıyla.)**

## **BEŞİNCİ KISIM**
## **Çeşitli, Geçici ve Son Hükümler**

### **BİRİNCİ BÖLÜM**
### **Çeşitli Hükümler**
#### **Teşebbüslerin amaç ve faaliyet alanları:**
##### **Madde 54 -**



[^1]: 28/12/1987 tarih ve 304 sayılı KHK'nin 5 inci maddesi ile; bu KHK'de adı geçen "Toplu Konut ve Kamu Ortaklığı Kurulu", "Koordinasyon Kurulu" ve "Kamu Ortaklığı Kurulu" ibareleri "Yüksek Planlama Kurulu" olarak değiştirilmiştir.

[^2]: [3/12/2010 tarihli ve 6085 sayılı Kanun](https://www.mevzuat.gov.tr/mevzuat?MevzuatNo=6085&MevzuatTur=1&MevzuatTertip=5)un Geçici 4 üncü maddesiyle, bu Kanun Hükmünde Kararnamede Başbakanlık Yüksek Denetleme Kuruluna yapılmış olan atıfların Sayıştaya yapılmış sayılacağı hüküm altına alınmıştır.

[^3]: 2/7/2018 tarihli ve 703 sayılı KHK'nin 133 üncü maddesiyle, bu fıkrada yer alan "Bakanlar Kurulu kararı ile" ibaresi "Cumhurbaşkanınca" şeklinde değiştirilmiştir.

[^4]: Bu fıkranın uygulanması ile ilgili olarak [3/12/2010 tarihli ve 6085 sayılı Sayıştay Kanunu](https://www.mevzuat.gov.tr/mevzuat?MevzuatNo=6085&MevzuatTur=1&MevzuatTertip=5)nun 82 nci maddesinin ikinci fıkrası ve aynı Kanunun Geçici 4 üncü Maddesinin altıncı fıkrasına bakınız.

[^5]: [2/7/2018 tarihli ve 703 sayılı KHK](https://www.mevzuat.gov.tr/mevzuat?MevzuatNo=703&MevzuatTur=4&MevzuatTertip=5)'nin 133 üncü maddesiyle, bu bentte yer alan "Kanun, tüzük, yönetmelik, kalkınma planı ve yıllık programlar" ibaresi "İlgili mevzuat hükümleri, kalkınma planı ve üst politika metinleri" şeklinde değiştirilmiştir.

[^6]: Bu bentte yer alan "genel müdür yardımcıları" ibaresi, [22/1/1990 tarih ve 399 sayılı KHK](https://www.mevzuat.gov.tr/mevzuat?MevzuatNo=399&MevzuatTur=4&MevzuatTertip=5)'nin 59 uncu maddesiyle madde metninden çıkarılmıştır.

[^7]: 2/7/2018 tarihli ve 703 sayılı KHK'nin 133 üncü maddesiyle, 13 üncü maddenin birinci fıkrasının (1) numaralı bendinde yer alan "kanun, tüzük ve yönetmelik" ibaresi "ilgili mevzuat" şeklinde ve (6) numaralı bendinde yer alan "Kanunların" ibaresi "Mevzuatın" şeklinde değiştirilmiştir.

[^8]: 2/7/2018 tarihli ve 703 sayılı KHK'nin 133 üncü maddesiyle, 21 inci maddenin birinci fıkrasında yer alan "kanun, tüzük ve yönetmelik" ibaresi "mevzuat" şeklinde, 22 nci maddenin ikinci fıkrasında yer alan "Koordinasyon Kurulu," ibaresi "ile" şekinde ve "ise Bakanlar Kurulu Kararı ile olur" ibaresi "Cumhurbaşkanınca yapılır" şeklinde değiştirilmiştir.

[^9]: Anayasa Mahkemesinin 7/12/2023 Tarihli ve E:2018/117, K:2023/212 Sayılı Kararı ile bu maddenin yürürlükten kaldırılması iptal edilmiştir.

[^10]: 2/7/2018 tarihli ve 703 sayılı KHK'nin 133 üncü maddesiyle, bu fıkrada yer alan "Bakanlar Kurulu'nca" ibaresi "Cumhurbaşkanınca" şeklinde değiştirilmiştir.

[^11]: 3/4/2013 tarihli ve 6456 sayılı Kanunun 57 nci maddesi ile bu maddenin başlığı "Teşebbüslerin fiyat ve tarifeleri" iken metne işlendiği şekilde değiştirilmiştir.

[^12]: 2/7/2018 tarihli ve 703 sayılı KHK'nin 133 üncü maddesiyle, 35 inci maddenin birinci fıkrasında yer alan "üretilen" ibaresi madde metninden çıkarılmış, ikinci fıkrasında yer alan "Hazine Müşteşarlığının bağlı olduğu Bakanın teklifi üzerine Bakanlar Kurulu" ibaresi "Cumhurbaşkanı" şeklinde değiştirilmiş ve "ürettikleri" ibaresi madde metninden çıkarılmış, üçüncü fıkrasında yer alan "Bakanlar Kurulunca" ibaresi "Cumhurbaşkanınca" şeklinde, "görev zararı" ibaresi "görevlendirme" şeklinde değiştirilmiş ve "ürettikleri" ibaresi madde metninden çıkarılmış, dördüncü fıkrasında yer alan "Görev zararı" ibaresi "Görevlendirme" şeklinde ve "Bakanlar Kurulu" ibaresi "Cumhurbaşkanı" şeklinde değiştirilmiş, beşinci fıkrasında yer alan "görev zararı" ibaresi "görevlendirme" şeklinde değiştirilmiş, altıncı fıkrasında yer alan "Görev zararı" ibaresi "Görevlendirme" şeklinde değiştirilmiş, yedinci ve sekizinci fıkralarında yer alan "görev zararı" ibaresi "görevlendirme" şeklinde değiştirilmiştir.

[^13]: 13/6/2012 tarihli ve 6327 sayılı Kanunun 68 inci maddesiyle, bu maddeye yedinci fıkra eklenmiş ve mevcut fıkralar buna göre teselsül ettirilmiştir.

[^14]: 2/7/2018 tarihli ve 703 sayılı KHK'nin 133 üncü maddesiyle, bu fıkrada yer alan "görev zararı" ibaresi "görevlendirme" şeklinde değiştirilmiştir.

[^15]: 2/7/2018 tarihli ve 703 sayılı KHK'nin 133 üncü maddesiyle, bu fıkrada yer alan "kanun, tüzük ve yönetmelik" ibaresi "ilgili mevzuat" şeklinde değiştirilmiştir.
