# **DAĞITIM TESİSLERİNİN DEPLASE/İPTALİNE İLİŞKİN UYGULANACAK USUL VE ESASLAR**

## **BİRİNCİ BÖLÜM**
### **Başlangıç Hükümleri**

#### **Amaç**
##### **MADDE 1-**
1. <p align="justify">Bu Usul ve Esasların amacı; gerçek/tüzel kişiler veya elektrik dağıtım şirketleri tarafından, dağıtım tesislerinin deplase/iptal edilmesi talepleri ile dağıtım tesislerinin daha önceki yıllarda deplase/iptal edilmesi nedeniyle kullanımına ihtiyaç kalmamış taşınmazların değerlendirilmesine ilişkin uygulama kriterlerinin ve bu kriterlere göre tesis edilecek işlemlerin belirlenmesidir.</p>
#### **Kapsam**
##### **MADDE 2-**
1. <p align="justify">Bu Usul ve Esaslar; Organize Sanayi Bölgesi mülkiyetindeki elektrik tesisleri ile kullanıcı mülkiyetindeki devir olunmamış elektrik tesisleri hariç olmak üzere dağıtım tesislerinin deplase/iptal işlemleri ile dağıtım tesislerinin daha önceki yıllarda deplase/iptal edilmesi nedeniyle kullanımına ihtiyaç kalmamış taşınmazların değerlendirilmesine ilişkin iş ve işlemleri kapsar.</p>
#### **Dayanak**
##### **MADDE 3-**
1. <p align="justify">Bu Usul ve Esaslar, 14/3/2013 tarihli ve 6446 sayılı Elektrik Piyasası Kanunu ve TEDAŞ ile elektrik dağıtım şirketleri arasında imzalanan İşletme Hakkı Devir Sözleşmesi hükümlerine dayanılarak hazırlanmıştır.</p>

#### **Tanımlar ve kısaltmalar**
##### **MADDE 4-**
1. <p align="justify">Bu Usul ve Esaslarda geçen;</p>
<p align="justify">a) Bağımsız bölüm: Kat mülkiyeti veya kat irtifakı kurulmuş yerlerde ana taşınmaz malın ayrı ayrı ve başlı başına kullanılmaya elverişli olan ve her biri kat mülkiyeti kütüğünde ayrı bir sayfaya tescil edilen bağımsız mülkiyete konu bölümlerini,</p>
<p align="justify">b) Dağıtım tesisi: İletim tesislerinin ve dağıtım gerilim seviyesinden bağlı üretim ve tüketim tesislerine ait şalt sahalarının bittiği notktadan sonraki nihayet direğinden, alçak gerilim seviyesinden bağlı tüketicilerin yapı bina giriş noktalarına kadar, bina giriş ve sayaç arası hariç, elektrik dağıtımı için teçhiz edilmiş tesis ve teçhizat ile dağıtım şirketince teçhiz edilen ya da devralınan sayaçları,</p>
<p align="justify">c) Deplase/iptal komisyonu: Elektrik dağıtım tesislerinin deplase/iptal taleplerinin değerlendirilmesi için oluşturulan komisyonu,</p>
<p align="justify">ç) Elektrik dağıtım şirketi: Belirlenen bir bölgede elektrik dağıtım ile iştigal eden tüzel kişiyi,</p>
<p align="justify">d) EPDK: Enerji Piyasası Düzenleme Kurumunu,</p>
<p align="justify">e) İfraz: Tapu kütüğünde tek parsel olarak kayıtlı bulunan bir taşınmaz malın düzenlenen haritalara göre birden çok parçaya ayrılarak tapu kütüğüne tescil edilmesi işlemini,</p>
<p align="justify">f) İntifa hakkı: Başkasına ait olan bir taşınır/ taşınmaz maldan tamamıyla yararlanma, onu kullanma hakkını,</p>
<p align="justify">g) İrtifak hakkı: Sahibine hakkın konusu taşınmaz mal üzerinde kullanma ve yararlanma yetkisi veren sınırlı ayni hakkını,</p>
<p align="justify">ğ) Kanun: 14/3/2013 tarihli ve 6446 sayılı Elektrik Piyasası Kanununu,</p>
<p align="justify">h) Kıymet takdir komisyonu: Taşınmaz malın tahmini bedelini tespit etmek üzere TEDAŞ bünyesinde oluşturulan komisyonu,</p>
<p align="justify">ı) Kıymet takdir raporu: Kıymet takdir komisyonunca hazırlanan raporu,</p>
<p align="justify">i) Kiralama: TEDAŞ'a ait olmayan bir taşınmaz malın tamamının veya bir kısmının belli bir süre için ve belli bir bedel karşılığında kullanım hakkının alınmasını,</p>
<p align="justify">j) Kullanıcı: İletim veya dağıtım sistemine bağlanan ya da bu sistemleri veya enterkonneksiyon hatlarını kullanan gerçek veya tüzel kişiyi,</p>
<p ailgn="justify">k) Protokol: Talep sahibi, elektrik dağıtım şirketi ve TEDAŞ arasında deplase/iptal işlemlerine ilişkin; işin konusu ve gerekçesi ile teknik, idari, hukuki ve mali kriterleri içereen taraflarca imzalanmış ve TEDAŞ yetkili makamlarınca onaylanmış metni,</p>
<p align="justify">l) Rapor: Deplase/iptal komisyonu tarafından düzenlenen raporu,</p>
<p align="justify">m) Tahsis: İlgili Kurum ve Kuruluşlar tarafından bir taşınmaz malın tamamı veya bir kısmının kullanım hakkının belli bir süre için veya süresiz verilmesini,</p>
<p align="justify">n) Talep sahibi: Dağıtım tesisinin deplase veya iptal edilmesi için talepte bulunan gerçek kişileri, tüzel kişileri veya elektrik dağıtım şirketlerini,</p>
<p align="justify">o) TEDAŞ: Türkiye Elektrik Dağıtım Anonim Şirketi'ni,</p>
<p align="justify">ö) Tevhit: Tapu kütüğünde ayrı ayrı kayıtlı birbirine bitişik birden fazla taşınmaz malın tek bir tapuya bağlanarak, tek bir parsel halini almasını,</p>
ifade eder.

## **İKİNCİ BÖLÜM**
### **Başvuru ve Taleplerin Değerlendirilmesi**

#### **Başvuru**
##### **MADDE 5-**
1. <p align="justify">Dağıtım tesislerinin deplase/iptal talepleri için başvuru, talep sahibi tarafından başvuru dilekçesi, mülkiyet bilgisini içeren tapu/tapu kaydı, talep sahibine ait kimlik fotokopisi/vekaletname/noter onaylı yetkilendirme belgeleri ile birlikte ilgili elektrik dağıtım şirketine yapılır. Başvurular elektrik dağıtım şirketi tarafından bu Usul ve Esasların 7 nci maddesindeki belirtilen hususlar dikkate alınarak ön değerlendirmeyi müteakip deplase/iptal komisyonunda görev alacak üye bilgileriyle birlikte 7 iş günü içerisinde TEDAŞ'a iletilir. Ancak deplase yaklaşık maliyetinin EPDK tararından 28/10/2020 tarih ve 31288 sayıyla yayımlanan '*Elektrik Piyasası Dağıtım Sistemi Yatırımlarının Belirlenmesine İlişkin Usul ve Esaslar*'ın 10 uncu maddesinin üçüncü fıkrasının (a) bendine göre Kurul tarafından belirlenecek limitin üzerinde olması ve yatırım planlarını etkilemesi durumunda, deplase talebi elektrik dağıtım şirketi tarafından, Şirket görüşüyle birlikte ilave 7 iş günü içerisinde TEDAŞ'a iletilir. Eksik evrak ile yapılan başvurular TEDAŞ'a iletilmez ve tamamlatılmak üzere talep sahibine iade edilir.</p>
2. <p align="justify">Başvurunun eksiksiz yapılması halinde kıymet takdir raporu gerektiren işlemler hariç protokol düzenlemek için TEDAŞ'ta geçen süre; deplase/iptal imkanının olmaması halinde en fazla 15 iş günü, deplase/iptal imkanının olması halinde ise en fazla 25 iş günü içerisinde sonuçlandırılır.</p>

#### **Deplase/iptal komisyonunun kurulması**
##### **MADDE 6-**
1. <p align="justify">TEDAŞ personelinden biri başkan olmak kaydıyla işin niteliğine göre işletme ve mülkiyet konularında uzman iki teknik personel ile elektrik dağıtım şirketince görevlendirilecek bir teknik personelin katılımıyla toplam üç kişiden müteşekkil komisyon TEDAŞ tarafından oluşturulur. Elektrik dağıtım şirkentince üye bildirilmemesi durumunda üçüncü üye de TEDAŞ'tan görevlendirilir. Talep sahibinin kamu kurum kuruluşu olması ve talep edilmesi halinde bu kurumlardan da komisyona üye dahil edilebilir.</p>
#### **Deplase/iptal taleplerinin değerlendirilmesi**
##### **MADDE 7-**
1. <p align="justify">Deplase talebine konu tesisin;</p>
<p align="justify">a) Elektrik Kuvvetli Akım Tesisleri Yönetmeliği hükümlerine göre can ve mal emniyeti açısından tehlike oluşturması hasebiyle acil tedbir alınmasının gerekmesi ve deplase/iptal komisyonunun tespiti ve değerlendirilmesi için beklemeye tahammülü olmaması,</p>
<p align="justify">b) Kamulaştırma/kiralama/tahsis işlemleri yapılmamış, tapuda TEDAŞ adına herhangi bir hak tesis edilmemiş taşınmazlarda veya tescil harici alanlarda bulunan alçak gerilim seviyesindeki elektrik dağıtım tesislerinin tamamı ile mevcut hatta işlem görecek orta gerilim seviyesindeki en fazla iki direk veya 200 metreye kadar yeraltı kablosu kapsamına girmesi,</p>
<p align="justify">durumlarında deplase talebi bu Usul ve Esaslar çerçevesinde elektrik dağıtım şirketi tarafından değerlendirilerek sonuçlandırılır.</p>
2. <p align="justify">Bunun dışında kalan deplase talepleri TEDAŞ'a iletilir.</p>
3. <p align="justify">Deplase/iptal talebine ilişkin bilgi ve belgeler deplase/iptal komisyonu tarafından değerlendirilir. Deplase/iptal komisyonu tarafından gerekli görüldüğünde talep sahibi, kamu kurum/kuruluşları ile elektrik dağıtım şirketlerinden ilave bilgi/belgeler istenebilir.</p>
4. <p align="justify">Deplase/iptal talepleri,</p>
<p align="justify">a) Elektrik dağıtım tesislerinin oluşturduğu can ve mal emniyet riski ile işletme koşulları,</p>
<p align="justify">b) Şebeke bütünlüğü ve projelendirmeye ilişkin teknik hesaplamalar/kriterler,</p>
<p align="justify">c) Deplase/iptal talep edilen dağıtım tesisinin mevzuatta yer alan ekonomik ömür durumu,</p>
<p align="justify">ç) Deplase/iptal komisyonunca bu Usul ve Esaslar çerçevesinde deplase maliyetinin elektrik dağıtım şirketince karşılanması kararı verilen hallerde dağıtım tesisinin bulunduğu mevcut yerin TEDAŞ tarafından belirlenecek tahmini kamulaştırma maliyeti ile deplase işlemine ait tesis bedelinin kıyaslanması,</p>
<p align="justify">d) Deplase talebinin gerekçesi,</p>
<p align="justify">e) Tesisin deplase edileceği yerin, hizmet kalitesini olumsuz etkileyip etkilemediği,</p>
<p align="justify">göz önüne alınarak değerlendirilir.</p>
5. <p align="justify">Deplase/iptal talebinin değerlendirlmesi aşamasında ihtiyaç olması halinde deplasesi istenen dağıtım tesisi için talep sahibi, deplase/iptal komisyonuna alternatif yer bildirir. Talep sahibi tarafından yer bildirilmemesi veya alternatif yer bulunamaması durumunda söz konusu tesisle ilgili deplase talebinin gerçekleştirilme imkanının olmadığı değerlendirilir. Tesisin bulunduğu taşınmazda TEDAŞ adına herhangi bir hak tesisi bulunmuyorsa mevcut yerin kamulaştırma işlemleri başlatılır. Yeni yerlere ilişkin iktisap işlemleri ise bu Usul ve Esasların 14 üncü maddesindeki hükümlere göre yürütülür.</p>
6. <p align="justify">Deplase edilecek tesisteki mevcut envanterin kullanılıp kullanılmayacağına ilişkin değerlendirme, deplase komisyonu tarafından yapılarak raporda belirtilir.</p>

#### **Raporun hazırlanması**
##### **MADDE 8-**
1. <p align="justify">Rapor, deplase/iptal komisyonu tarafından aşağıda belirtilen kriterler doğrultusunda hazırlanır.</p>
<p align="justify">Hazırlanan raporda;</p>
<p align="justify">a) Deplasenin/iptalin gerekçesi,</p>
<p align="justify">b) Deplasesi/iptali istenen tesisin mevcut yerinin mülkiyet bilgileri (mülkiyet, irtifak, intifa, kiralama vb.), yüzölçümü ve konumu,</p>
<p align="justify">c) Deplasesi istenen tesisin, deplase edilecek yeni yerinin mülkiyet bilgieri (mülkiyet, irtifak, intifa, kiralama vb.), yüzölçümü ve konumu ile ne şekilde iktisap edileceği,</p>
<p align="justify">ç) Deplasesi/iptali istenen tesisin karakteristik bilgileri, (güç, gerilim, dağıtım tesisi unsurlarının tipi, metrajları vb.)</p>
<p align="justify">d) Deplasesi/iptali istenen tesisin, deplase sonrası tesise ait karakteristik bilgileri, (güç, gerilim, dağıtım tesisi unsurlarının tipi, metrajları vb.)</p>
<p align="justify">e) Geçici deplase söz konusu ise deplaseye dair gerekçeler,</p>
<p align="justify">f) Deplasesi/iptali istenen dağıtım tesisinin, bulunduğu ve deplase edileceği taşınmazların kıymet takdirine ihtiyaç olup olmadığına dair gerekçeler,</p>
<p align="justify">g) Deplase/iptal işinin kim tarafından ve ne şekilde yapılacağı,</p>
<p align="justify">ğ) Daha önce deplasesi veya iptali yapılmış dağıtım tesislerinin bulunduğu TEDAŞ uhdesindeki taşınmazların, devrinin talep edilmesi halinde deplase/iptal komisyon raporunda söz konusu taşınmaz üzerinde herhangi bir dağıtım tesisi bulunmadığı ve dağıtım tesisi olarak kullanılmasına ihtiyaç olmadığı,</p>
<p align="justify">hususlarına yer verilir.</p>
2. <p align="justify">Rapor ekinde;</p>
<p align="justify">a) Dağıtım tesisinin mevcut ve yeni yerine ait takyidatlı tapu kaydı,</p>
<p align="justify">b) Dağıtım tesisinin mevcut ve yeni yeri/güzergahı gösterir şekilde kroki,</p>
<p align="justify">c) Dağıtım tesisini gösterir yüksek çözünürlükte uydu görüntüsü,</p>
<p align="justify">ç) Dağıtım tesisinin mevcut ve yeni yeri/güzergahın görülebildiği fotoğraf,</p>
<p align="justify">d) AG/OG hatlar hariç yer tespit tutanağı,</p>
<p align="justify">e) Deplase işleminin tahmini maliyet keşfi,</p>
<p align="justify">yer almalıdır.</p>
3. <p align="justify">Deplase/iptal talebinin karşılanmasının imkanının olmaması halinde bu maddenin ikinci fıkrasının (d) ve (e) bendleri sırasındaki belgelerin rapor ekinde yer almasına gerek yoktur.</p>
4. <p align="justify">Deplase/iptal talebinin gerçekleştirilmesi imkanının olmaması halinde deplase/iptal komisyonu tarafından, gerekçeleri içeren rapor düzenlenir ve TEDAŞ yetkili makamlarının onayını müteakip alınan karar talep sahibine bildirilir.</p>
5. <p align="justify">Deplase/iptal taleplerinin gerçekleştirilmesi imkanının olması halinde deplase/iptal komisyonunca hazırlanan raporun onayını müteakip bu Usul ve Esasların 11 inci maddesinde belirtilen kıymet takdir çalışmasını gerektirecek durumlarda dosya kıymet takdir komisyonuna sevk edilir. Kıymet takdir çalışmasını gerektirmeyecek durumlarda ise bu Usul ve Esasların 15 inci maddesi kapsamında Protokol hazırlanır.</p>

## **ÜÇÜNCÜ BÖLÜM**
### **Genel Esaslar**

#### **Deplase/iptal sürecine ve maliyetlerine dair esaslar**
##### **MADDE 9-**
1. <p align="justify">Deplase/iptal talebine konu olan dağıtım tesislerine ilişkin olarak yapılan değerlendirme sonucunda deplase/iptal komisyonu;</p>
<p align="justify">a) Elektrik dağıtım tesisinin deplase/iptal imkanının olmaması,</p>
<p align="justify">b) Dağıtım tesisinin kamulaştırma işlemleri yapılmamış ise mevcut yerin kamulaştırma işleminin yapılması,</p>
<p align="justify">c) Mevcut elektrik dağıtım tesisinin deplase edilmesi,</p>
<p align="justify">ç) Mevcut elektrik dağıtım tesisinin iptal edilmesi,</p>
<p align="justify">d) Daha önceki yıllarda dağıtım tesislerinin deplase/iptal edilmesi nedeniyle kullanımına ihtiyaç kalmamış taşınmazların devredilmesi,</p>
<p align="justify">hususlarından birine veya birkaçına karar verebilir.</p>
2. <p align="justify">Elektrik dağıtım tesisinin deplase/iptal imkanının olmadığına ve/veya mevcut yerin kamulaştırma işlemlerinin yapılmasına karar verilmesi durumunda, kamulaştırma işlemleri TEDAŞ tarafından yürütülür, kamulaştırma bedelleri ile kamulaştırma işlemlerinin gerektirdiği diğer giderler yürürlükteki kanunlar ve ikincil mevzuatta belirtilen taraflarca karşılanır.</p>
3. <p align="justify">Kamulaştırma/kiralama/tahsis işlemleri yapılmamış, tapuda TEDAŞ adına herhangi bir hak tesis edilmemiş olan, gerçek veya tüzel kişilere ait taşınmazlarda bulunan dağıtım tesisleri ile ilgili uygun görülen deplase/iptal talebine ilişkin iş ve işlemler 28/10/2020 tarih ve 31288 sayı ile Resmi Gazetede yayımlanan 'Elektrik Piyasası Dağıtım Sistemi Yatırımlarının Belirlenmesine İlişkin Usul ve Esaslar'ın 10 uncu maddesinin ikinci ve üçüncü fıkrası doğrultusunda elektrik dağıtım şirketi tarafından gerçekleştirilir, talep sahibinin maliyeti üstlenme talebi olmadığı sürece talep sahibine herhangi bir maliyet yüklenemez.</p>
4. <p align="justify">Kamulaştırma işlemleri yapılmış veya devam eden, mülkiyeti TEDAŞ veya önceki yıllarda elektrik dağıtım faaliyetlerini yürütmüş olan kurum/kuruluş/şirketler adına tescilli taşınmazlar ile üzerinde irtifak, intifa, kiralama vb. hak tesis edilmiş (iz bedelle tescil edilenler dahil) gerçek veya tüzel kişilere ait taşınmazlarda bulunan dağıtım tesislerinin (Kamulaştırma bedeli ödenen ancak tescil işlemleri tamamlanmayan ve 2942 sayılı Kamulaştırma Kanununun 31/b maddesi ile 6830 sayılı İstimlak Kanununun 32/b maddesine istinaden tapu kaydına şerh işlenen gerçek veya tüzel kişilere ait taşınmazlar TEDAŞ mülkiyetinde kabul edilir.) deplase/iptal maliyetleri talep sahibi tarafından karşılanır.</p>
5. <p align="justify">Deplasesi/iptali yapılacak dağıtım tesisinin mevcut yeri ve deplase edileceği yeni yerinin mülkiyet/irtifak/intifa/kiralama/tahsis/kullanım hakkının tapu tescil ve imar planı tadilatı işlemlerine ilişkin diğer giderlerin tümü, deplase maliyetini karşılayan tarafça ödenir.</p>
6. <p align="justify">Dağıtım tesisinin yeni yerine deplase işlemlerinin tamamlanıp geçici kabul ve taşınmaz malın tapuda tescil işlemleri sonuçlandırılıncaya ve deplase/iptaline karar verilen dağıtım tesisi toplatılıncaya kadar, mevcut dağıtım tesisi ile ilgili olarak tapuda TEDAŞ veya daha önce elektrik dağıtım faaliyetlerini yürütmüş kurum/kuruluş/şirketler adına tescilli mülkiyet, irtifak, intifa, kiralama vb. tüm haklar korunur.</p>
7. <p align="justify">Deplase/iptal komisyonu tarafından deplase işleminin talep sahibi tarafından yapılmasına karar verilmesini müteakip ilgili elektrik dağıtım şirketince proje onayından önce projede belirtilen imalata dair maliyet keşfinin %20'sini aşmayacak şekilde başvuru sahibinden teminat alınabilir. Alınan bu teminat deplasesi yapılan dağıtım tesisinin geçici kabulünün yapılmasından sonra iade edilir.</p>
8. <p align="justify">Deplase işleminin talep sahibi tarafından yapılması veya yaptırılması halinde işin fen ve tekniğine uygun yapılıp yapılmadığı elektrik dağıtım şirketi tarafından kontrol edilir.</p>

#### **Kıymet takdir komisyonunun kurulması**
##### **MADDE 10-**
1. <p align="justify">Deplase/iptal taleplerinin gerçekleştirilmesi imkanının olması halinde deplase/iptal komisyonunca hazırlanan raporda kıymet takdiri yapılmasının gerektiğinin belirtilmesi durumunda bu Usul ve Esasların 11 inci maddesinde belirtilen kıymet takdirini yapmak üzere söz konusu raporun onayını müteakip TEDAŞ bünyesinde en az üç kişiden teşekkül eden kıymet takdir komisyonu görevlendirilir.</p>

#### **Deplase/iptale konu taşınmazlara yönelik kıymet takdirinin yapılmasına ilişkin hususlar**
##### **MADDE 11-**
1. <p align="justify">Kıymet takdir komisyonu;</p>
a) Mülkiyeti TEDAŞ'a ait taşınmazların,
<p align="justify">b) Önceki yıllarda elektrik dağıtım faaliyetlerini yürütmüş olan kurum/şirkletler adına kayıtlı taşınmazların,</p>
<p align="justify">c) Kamulaştırma bedeli ödenen ancak tescil işlemleri tamamlanmayan taşınmazların,</p>
<p align="justify">ç) İz bedelle veya bedelsiz tescil edilenler hariç olmak üzere tapu kaydına şerh, irtifak, intifa vb. hak tesis edilmiş taşınmazların,</p>
<p align="justify">d) Yeni yerin/güzergahın, iz bedelle veya bedelsiz tescil edilecekler hariç olmak üzere tapuda tescili söz konusu ise bu yeni yere/güzergaha ilişkin talep sahibi tarafından elektrik projesi hazırlatılmasını ve onaylatılmasını müteakip yine talep sahibi tarafından hazırlatılacak ve onaylatılacak tescile esas harita ve plan dosyalarında belirtilen alanların,</p>
<p align="justify">e) Daha önce deplasesi yapılmış veya iptal edilmiş dağıtım tesislerine ilişkin taşınmazların,</p>
<p align="justify">bedelini tespit etmek üzere kıymet takdir raporu hazırlar.</p>

#### **Kıymet takdir raporunun hazırlanması**
##### **MADDE 12-**
1. <p align="justify">Deplase/iptal komisyonu tarafından hazırlanan raporun imzalanmasını müteakip, 15 iş günü içerisinde kıymet takdir komisyonu tarafından aşağıa belirtilen kriterler doğrultusunda kıymet takdir raporu hazırlanarak imzalanır.</p>
<p align="justify">a) Mülkiyetinin tamamı TEDAŞ uhdesinde bulunan deplase/iptale konu taşınmaz ile talep sahibinin taşınmazının tevhit edilmesi halinde tevhit sonucu oluşacak taşınmazın bedelinin tespitinde söz konusu taşınmazın cinsi, imar planındaki tahsis amacı, yapılaşma şartları ve çevresel faktörler gibi hususlar dikkate alınır.</p>
<p align="justify">b) Mülkiyeti hisseli olarak TEDAŞ uhdesinde bulunan deplase/iptale konu taşınmazın bedelinin tespitinde söz konusu taşınmazın cinsi, imar planındaki tahsis amacı, yapılaşma şartları ve çevresel faktörler gibi hususlar dikkate alınır.</p>
<p align="justify">c) Deplase/iptale konu olan dağıtım tesislerinin mevcut ve yeni yerindeki/güzergahındaki taşınmazların bedel tespitleri; mülkiyet, irtifak, intifa, şerh vb. iktisap türüne göre rayiç birim bedel (TL/m2) olacak şekilde yapılır.</p>
2. <p align="justify">Kıymet takdir raporu ekinde;</p>
<p align="justify">a) Rayiçlik belgeleri,</p>
<p align="justify">b) Takyidatlı tapu kayıt suretleri,</p>
<p align="justify">c) İmar planı/kadastral plan,</p>
<p align="justify">ç) Dağıtım tesisinin mevcut ve yeni yeri/güzergahını gösterir onaylı vaziyet planı,</p>
<p align="justify">yer almalıdır.</p>

#### **Deplasesi/iptali istenen dağıtım tesisinin isabet ettiği mevcut taşınmazların devri**
##### **MADDE 13-**
1. <p align="justify">Deplasesi/iptali talep edilen dağıtım tesisinin  bulunduğu taşınmazın kamulaştırılmasının kesinleşmesinden sonra beş yıl geçmemiş ise:</p>
<p align="justify">a) Dağıtım tesisinin iptaline karar verilmesi halinde, iptale konu dağıtım tesisinin bulunduğu taşınmaza yönelik, 2942 sayılı Kamulaştırma Kanunu'nun 22 nci maddesi hükmü uyarınca iade işlemi yapılır.</p>
<p align="justify">b) Dağıtım tesisinin deplasesine karar verilmesi halinde, deplaseye konu dağıtım tesisinin bulunduğu taşınmaza yönelik olarak, bu maddenin ikinci fıkrasında yer alan hükümler uygulanır.</p>
2. <p align="justify">Deplasesi/iptali talep edilen dağıtım tesisinin bulunduğu taşınmazın kamulaştırılmasının kesinleşmesinden sonra beş yıl geçmiş ise:</p>
<p align="justify">a) Dağıtım tesisinin bulunduğu taşınmaza komşu taşınmazın maliki/yasal varisleri/mirasçıları tarafından deplase talebi yapılmış ise; TEDAŞ tarafından dağıtım tesisinin mevcut yeri ve deplase edileceği yeni yerindeki taşınmazlar için belirlenen bedeller arasında oluşan farkın TEDAŞ lehine olması durumunda fark bedel talep sahibi tarafından TEDAŞ'a ödenir. Söz konusu farkın deplase/iptal talep eden lehine olması halinde ise talep sahibine herhangi bir bedel ödenmez. TEDAŞ'a ödenmesi gereken fark bedel, hazırlanacak olan protokolde belirtilir.</p>
<p align="justify">b) Dağıtım tesisinin bulunduğu taşınmaza komşu taşınmazın maliki/yasal varisleri/mirasçıları tarafından deplase/iptal talebi yapılmış ise; komşu taşınmazın birden fazla veya malik yapısının hisseli olması durumunda, talep sahibinin diğer taşınmaz maliklerinden/yasal varislerinden/mirasçılarından noter onaylı muvafakatname getirmesi gerekir. Muvafakatname getirilememesi durumunda deplase/iptal talebi işleme alınmaz.</p>
<p align="justify">c) Dağıtım tesisinin herhangi bir yapı içerisinde ayrılacak bağımsız bölüme deplase edilmesine karar verilmesi durumunda, mevcut dağıtım tesisinin bulunduğu TEDAŞ uhdesindeki taşınmazın bedeli talep sahibinden alınır, bağımsız bölüm TEDAŞ adına tescil edilir. Dağıtım tesisinin yeni tesis edileceği bağımsız bölüm için TEDAŞ tarafından herhangi bir bedel ödenmez.</p>
<p align="justify">ç) Deplase/iptal talebine ilişkin taşınmazlar üzerindeki irtifak, intifa, şerh vb. haklar TEDAŞ tarafından tespit edilen bedelin talep sahibi tarafından TEDAŞ'a ödenmesi şartıyla terkin edilir. Direk yeri için TEDAŞ tarafından tespit edilen bedelin TEDAŞ'a ödenmesi şartıyla talep sahibine devri yapılır. Tespit edilen bedelin talep sahibi tarafından TEDAŞ'a ödeneceği, imzalanacak olan protokolde belirtilir.</p>
<p align="justify">d) Daha önce deplasesi veya iptali yapılmış dağıtım tesislerinin bulunduğu TEDAŞ uhdesindeki taşınmazların, üzerinde herhangi bir dağıtım tesisi bulunmadığı gerekçesiyle devrinin talep edilmesi halinde söz konusu taşınmazların devir talebi, bu Usul ve Esaslar çerçevesinde değerlendirilir.</p>
<p align="justify">e) Talep sahibince TEDAŞ'a ödenmesi gereken mülkiyet ve mülkiyetten gayri ayni haklara ilişkin bedeller, TEDAŞ tarafından bildirilen hesaba belirtilen süre içerisinde ödenir. Aksi takdirde deplase işlemine başlanılmaz.</p>
3. <p align="justify">Kamulaştırma işlemleri tamamlanan dağıtım tesisinin deplase talebi kamu kurum ve kuruluşlarınca yapılmış ise, imar planı bütünlüğünün sağlanması, imar planı uygulamalarının yapılması, kamu hizmetlerinin aksatılmaması, ayrıca, dağıtım tesisinin imar planında yol, meydan, kavşak gibi kamuya tahsisli sahalarda bulunması hususları dikkate alınarak; onayalanan projeye ve teknik şartnamelere göre yeni dağıtım tesisinin enerji tatbik edilmeye hazır hale getirilerek geçici kabulünün yapılması, yeni yerin imar planı tahsisi, kamulaştırma bedeli ile vergi, resim, harç giderlerinin talep sahibi kamu kurum ve kuruluşlarınca karşılanması kaydıyla eski dağıtım tesisinin bulunduğu taşınmazın talep sahibi kamu kurumlarına devri ilgili mevzuatı kapsamında yapılır.</p>
#### **Dağıtım tesisinin deplase edileceği yeni yerin iktisap edilmesi**
##### **MADDE 14-**
1. <p align="justify">Dağıtım tesisinin deplase edileceği yeni yerin mülkiyeti/mülkiyetten gayri ayni hakkı veya kullanım hakkı TEDAŞ Genel Müdürlüğü adına iktisap edilir. Ancak, dağıtım tesisinin Hazinenin mülkiyetindeki veya Devletin hüküm ve tasarrufundaki taşınmazlara deplase edilmesinin zaruret arz etmesi durumunda, söz konusu taşınmazların tapu kayıtları üzerine mülkiyetten gayri ayni haklar meri mevzuat kapsamında tescil edilir.</p>
2. <p align="justify">Dağıtım tesisinin deplase edileceği yeni taşınmaz aşağıda belirtilen kriterlere uygun olarak iktisap edilir;</p>
<p align="justify">a) Dağıtım tesisinin deplase edileceği yerin herhangi bir yapı içerisinde olması halinde, bu yer bağımsız bölüm olarak ayrılır, yönetim planında transformatör yeri olduğu ve ortak giderlerden muaf olacağı belirtilir.</p>
<p align="justify">b) Dağıtım tesisinin deplase edileceği taşınmazların öncelikli olarak mülkiyetinin TEDAŞ adına tescil edilmesi gerekir.</p>
<p align="justify">c) Dağıtım tesisinin deplase edileceği taşınmazların mülkiyetinin TEDAŞ adına tescilinin mümkün olmaması halinde, bu duruma ilişkin belgelere ve/veya gerekçlere protokolde yer verilerek, dağıtım tesisinin üzerine deplase edileceği taşınmazın tapu kaydına TEDAŞ lehine irtifak hakkı tescil edilir.</p>
<p align="justify">ç) Dağıtım tesisinin deplase edileceği taşınmazların TEDAŞ adına mülkiyet veya irtifak hakkı tescilinin mümkün olmaması halinde, bu duruma ilişkin gerekçeler protokolde belirtilerek, dağıtım tesisinin üzerine deplase edileceği taşınmazın tapu kaydına TEDAŞ lehine iz bedelle kira şerhi tescil edilir.</p>
<p align="justify">d) Dağıtım tesisinin deplase edileceği taşınmazların belediyelerin tasarrufunda bulunması ve bu taşınmazların TEDAŞ adına mülkiyet tescilinin mümkün olmaması halinde, ilgili belediyesinden meclis kararı/belediye encümen kararı alınması kaydıyla yürürlükteki mevzuat hükümlerine istinaden 25 yıldan az olmamak üzere bu taşınmazlara yönelik kullanım izni alınır veya tapu kaydına TEDAŞ lehine hak tesis edilir.</p>
<p align="justify">e) Dağıtım tesislerinin deplase edileceği yeni yerin uygulama imar planı dahilinde kalması halinde, bu yerin dağıtım tesisi alanı olarak ayrıldığını belirtir imar planı/belediye meclis kararı/belediye encümen kararı deplase maliyetini karşılayan tarafça temin edilir.</p>
<p align="justify">f) Kamulaştırma işlemleri yapılmayan dağıtım tesisinin deplase talebi kamu kurum ve kuruluşlarınca yapılmış ise kamu hizmetlerinin aksatılmamasını teminen; dağıtım tesisinin yeni yerine/güzergaha ilişkin işlemler, varsa TEDAŞ ile talep sahibi kamu kurum ve kuruluşu arasında imzalanan protokol kapsamında yapılır.</p>

#### **Deplase/iptal protokollerinin hazırlanması**
##### **MADDE 15-**
1. TEDAŞ tarafından bu Usul ve Esasların [[#**MADDE 5-**|5 inci maddesi]]nin ikinci fıkrası kapsamındaki başvurular için hazırlanan deplase/iptale ilişkin protokol, imzalanmak üzere ilgili taraflara bu Usul ve Esasların [[#**MADDE 5-**|5 inci maddesi]]nin ikinci fırkasında belirtilen sürenin hitamını takip eden 3 işgünü içerisinde TEDAŞ tarafından iadeli taahhütlü olacak şekilde posta ile gönderilir. Bahse konu protokol, gönderinin teslim tarihinden itibaren talep sahibi tarafından 30 takvim günü içinde imzalanarak TEDAŞ'a ulaştırılır. Bu süre zarfında TEDAŞ'a ulaşmayan protokol hükümsüz sayılır.

#### **Belgelerin onaya sunulması**
##### **MADDE 16-**
1. Deplase/iptale ilişkin düzenlenen raporlar ve taraflarca imzalanan protokol TEDAŞ yetkili makamlarının onayı ile geçerli olur, protokol onaylanmadan hiçbir işlem yapılmaz.
#### **Deplase işleminin yapılması**
##### **MADDE 17-**
1. <p align="justify">Deplase/iptal işleminin elektrik dağıtım şirketince yapılması kararı alınması halinde, onaylı protokolün teslim tarihinden itibaren elektrik dağıtım şirketi tarafından en geç 30 takvim günü içerisinde gerekli izinler için ilgili kurum/kuruluşlara başvuru yapılır. Gerekli izinlerin tamamlanmasını müteakip deplaseye ilişkin iş/işlemlere en geç 3 (üç) ay içerisinde fiili olarak başlanır.</p>
2. <p align="justify">Bu Usul ve Esaslar kapsamında yürütülen ve süreci devam eden deplase/iptal taleplerine ilişkin işlem aşamalarını gösteren rapor, ilgili elektrik dağıtım şirketi tarafından yılın her çeyreğini takip eden ayın on beşinci gününe kadar TEDAŞ'a gönderilir.</p>

## **DÖRDÜNCÜ BÖLÜM**
### **Son Hükümler**

#### **Yürürlükten kaldırılan düzenlemeler**
##### **MADDE 18-**
1. TEDAŞ Yönetim Kurulu'nun 12/3/2018 tarih, 5-127 sayılı Kararıyla yürürlüğe giren 19/4/2018 tarih, 9-181 sayılı ve 16/8/2018 tarih, 18-354 sayılı Kararlarıyla değiştirilen '*Dağıtım Tesislerinin Deplase/İptaline İlişkin Uygulanacak Usul ve Esaslar*' yürürlükten kaldırılmıştır.

#### **Yürürlük**
##### **MADDE 19-**
1. Bu Usul ve Esaslar TEDAŞ Yönetim Kurulu onayı ile yürürlüğe girer.

#### **Yürütme**
##### **MADDE 20-**
1. Bu Usul ve Esaslarda yer alan hükümleri TEDAŞ Genel Müdürü yürütür.